<!doctype html>
<html lang="en" dir="ltr">
  <head>
    <meta charset="utf-8">
    <meta name="viewport" content="width=device-width, initial-scale=1, shrink-to-fit=no">

    <link rel="stylesheet" href="https://stackpath.bootstrapcdn.com/bootstrap/4.3.1/css/bootstrap.min.css" integrity="sha384-ggOyR0iXCbMQv3Xipma34MD+dH/1fQ784/j6cY/iJTQUOhcWr7x9JvoRxT2MZw1T" crossorigin="anonymous">
    <link rel="stylesheet" href="/css/styles.css">
    <title>valzu1's GitHub page</title>
  </head>
  <body class="dark-grey">
    <div class="grey col-6" id="block1">
      <blockquote>
      <h6>Minun poikani Mikko</h6>
      <p>&nbsp;</p>
      <p>Antti:<br>
        Kun Mikko on kehässä, minä hengitän kevyemmin. Sisuksiin pukkaa kumma rauha, kun näen sen hyppivän siellä ja vetreyttävän lihaksiaan ja koko sen olemuksen kertovan tulevasta taistosta. Annan omien vatsalihasten löystyä, lakkaan kiristelemästä keuhkoja, sormet eivät enää tärise. En tarvitse edes yhtä tupakkaa! Me Mikon kanssa emme tyydy vähään, emme toisiin sijoihin sillä ne on tarkoitettu semmoisille joiden peräpäästä valuu sinappitahnaa ja vaaleanpunaisia kukkasia. Jo kakarana Mikko oli nopein kaikista, oli laji mikä hyvänsä, siinä meni monen valmentajan pieni pää pyörälle, ja minä olin se joka pysyi perässä. Sitten toin Mikon kuninkaiden kehään: ainoaan paikkaan jossa mies seisoo puhtaasti omilla jaloillaan. Tämä on oikea paikka sinulle, poikani,sanoin ja taputin Mikkoa olkaan, se oli jämerä jo silloin, sellaisella olkalihaksella kaatuu mikä tahansa vastus. Vasen suora lähtee kuin ammuttuna, mestaruudet ojennetaan meille hopeatarjottimella ja väkijoukot hurraavat loputonta kunniaa.<br>
        &nbsp;</p>
      <p>Mikko:<br>
        Aiemmin tykkäsin nyrkkeilystä, mutta nykyisin se on kyllä ennemminkin baletti. Mä olen löytänyt siitä aivan uusia ulottuvuuksia, eikä se lopulta niin erilaista ole kuin toi kuninkaiden laji. Kummassakin tarvitaan aivan sairaasti lihasvoimaa ja tasapainoa ja kestävyyttä, ja kumpikin on eräänlaista tanssia. Nyrkkeilyssä sä niinku vedät omaa helvetin raskasta pitkäjännitteistä liikesarjaa jonka sä olet painanut päähäsi ja johonkin selkäytimeen, ettei se varmasti petä kesken kaiken, ja ihan sama se on baletissa: sulla on ne tutut hypyt ja askeleet ja tarve jaksaa loppuun asti vaikka joka helvetin soluun koskisi. Faija ei tätä tietenkään ymmärrä, varsinkaan sen jälkeen kun mä tapasin Joakimin. Me ollaan siis täysin rakastuneita. Joakim tukee mua kaikessa mihin ryhdyn, se jopa ymmärtää mun nyrkkeilyharrastuksen ja tulee kattomaan mun treenejä, vaikka se ei tiedä mitään kauheampaa kuin noi likaiset haisevat nyrkkeilysalit. Siellä se istuu nurkassa sirot tanssijanjalat ristissä ja täyttää jotain sanaristikkoa kun mä heilun vimmatusti kehässä ja hikoilen ja faija huutaa mun korvaan mitä mun pitää tehdä. Faija on siis aivan ässä tyyppi, se on jaksanut kannustaa mua alusta asti, vaikken mä aina ole niin täysin tota hakkaamista hiffannut.<br>
        &nbsp;</p>
      <p>Päivi:<br>
        Minä rakastan Mikkoa, olen aina rakastanut. Äiti sanoi jo kun olin pikkutyttö, että tuosta naapurin Mikosta saat itsellesi hyvän miehen. Minulla on suunnitelmat valmiina: menemme naimisiin ja teemme lapsen, kunhan Mikko alkaa ymmärtää omaa parastaan ja lopettaa sen balettihöpötyksen. Ihmisen on keskityttävä siihen missä hän on hyvä, ja Mikon tapauksessa se on urheilu. Äiti aina sanoo, että on vaalittava omaa sisäistä kykyään, minun kykyjäni ovat järjestyksen ylläpitäminen talossa ja puutarhassa. Minulla on ahkeran, sitkeän ja asioihin paneutuvan ihmisen maine, uskossa olen ollut pyhäkoulusta asti eikä sen jälkeen ole tarvinnut takkia kääntää. Arvot tulevat Jumalalta ja Suuri Kirja ne meille kertoo. Mitä epäselvää siinä on? Muutamme Mikon kanssa omakotitaloon, joka sijaitsee esimerkiksi Käpylässä tai kompromissiratkaisuna Maunulassa, missä on runsaasti metsää ja lapsilla tilaa leikkiä. Labradorinnoutajan hankimme myös tai kompromissiratkaisuna suomenpystykorvan, ja minä saan olla kotiäiti koska Mikon urheilutulot riittävät hyvin elatukseen ja lapsista kasvaa kauniita ja uskossa eläviä ihmisiä. Jouluna kaikki pyörivät piirissä kuusen ympärillä ja laulavat kauniita joululauluja ja syövät minun valmistamiani maukkaita jouluherkkuja ja ihailevat Mikon hopeapystejä ja antavat toisilleen hauskoja joululahjoja ja äiti on tyytyväinen.<br>
        &nbsp;</p>
      <p>Leena:<br>
        Mikolla on voittajan vartalo. Minä huomasin sen ensimmäisellä vilkaisulla jo ennen kuin sairaalasta lähdettiin. Antti ei siitä perustanut vaan halusi pojasta arkkitehdin, e-hei, Mikko on luotu kehiä varten, sen näkee jo jalkapöydästä. Pitkä ja tukeva, täydellinen tasapainon säilyttämiseen, entäs sitten päkiät. Leveät ja voimakkaat kuten taistelijalla kuuluukin, jäntevät pohkeet ja dynaamiset reidet, iskunkestävä litteä vatsa ja olkapäät kuin isäkarhulla. Onneksi Anttikin ymmärsi tämän.<br>
        &nbsp;</p>
      <p>Mikko:<br>
        Mutsi aina ylistää mun kroppaa. On siinä perääkin: mun selkä on Joakimin mielestä eroottisinta, mitä se tietää, ja kun se levittää sille aurinkorasvaa, mä olen ihan samaa mieltä. Mä voin oikein tuntea mun jokaisen lihaksen ja värisevän lihassäikeen, miten ne vähitellen rentoutuu kun voide valuu niitä pitkin kuumassa auringossa. Viime keväänä me oltiin Joakimin kanssa Barbadoksella ja kyllä mun täytyy myöntää että kundit tuijotti. Paljolti mä saan kiittää mun kropasta nyrkkeilyä, ei mun ojentajatkaan olis tällaisessa kondiksessa ilman jatkuvaa treenausta. Sitä paitsi siinä on jotain sairaan seksikästä kun kaksi isoa miestä on kehässä; ne on siellä siis ihan kahdestaan. Vaikka ympärillä huutaisi millainen kansa, ne näkee vain toisensa. Lisäksi mä tykkään noista nyrkkeilyreleistä. Aatelkaa nyt kundi vetää jalkaansa kiiltävät satiinishortsit ja kireät nauhalliset nahkatossut! Siihen vielä päälle joku silkkinen puolukanpunainen aamutakki, ja vot. Jumankauta kun Joakim näki mut ekaa kertaa noissa vetimissä, sillä seiso varmaan viikon. Mä joudun joskus pukeutumaan sille makuuhuoneeseenkin ja laittamaan hanskat kanssa. Joakim on silloin ihan mun vallassa.<br>
        &nbsp;</p>
      <p>Iita-mummi:<br>
        Mie olen aina tykänny röstiperunasta. Niin kauan kun mie muistan, röstiperuna on ollu miulle ilon lähde. Kun Eino oli pahana tai halla korjasi viljan, mie menin Missen kanssa mettään. Kävelemään ja ajattelemaan. Mettä on ihmisen paras ystävä. Vanhemmiten olen katkeroitunu aika pahasti, ihmiset ei enää liikauta suuntaan tahi toiseen. Poikkeus sääntöön on tämä Mikko. Siitäpä ei pojanpoika enää parane, niin on komia eikä laisinkaan isäänsä tullu. Kauniisti tanssii ja mummiaan viihyttää, ja hyvän miehenkin se on ittelleen löytäny. Alvariinsa ravaavat täällä, Mikko ja Joakim, poikakullat, kuolevan ilona. Tänä aamuna ku mie heräsin, tuntui syänalassa jottei herätä tarvitte ollenkaan. Jotta tämä se on miun vihoviiminen aamu. Nousin sitten ylös ja pesin itteni ja vaihoin sänkyyn puhtoiset vaatteet ja asettelin itteni siivosti kädet rinnalla makaamaan, oottelin siinä ja keskityin. Mutta sitten puhelin soi. Se oli miun Mikkoni, ne tulevat pojat kohta käymään ja kattelemaan valokuvia, ja mie pistän niille perunat tulelle.<br>
        &nbsp;</p>
      <h4>Tuuve Aro, Sinikka Tammisen outo tyhjiö. 2001.</h4>
    </blockquote>
  </div>
  <div class="col-6">
  </div>
    <script src="https://code.jquery.com/jquery-3.3.1.slim.min.js" integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo" crossorigin="anonymous"></script>
    <script src="https://cdnjs.cloudflare.com/ajax/libs/popper.js/1.14.7/umd/popper.min.js" integrity="sha384-UO2eT0CpHqdSJQ6hJty5KVphtPhzWj9WO1clHTMGa3JDZwrnQq4sF86dIHNDz0W1" crossorigin="anonymous"></script>
    <script src="https://stackpath.bootstrapcdn.com/bootstrap/4.3.1/js/bootstrap.min.js" integrity="sha384-JjSmVgyd0p3pXB1rRibZUAYoIIy6OrQ6VrjIEaFf/nJGzIxFDsf4x0xIM+B07jRM" crossorigin="anonymous"></script>
  </body>
</html>
